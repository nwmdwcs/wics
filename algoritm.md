<!-- TITLE: Алгоритми дій -->
<!-- SUBTITLE: Інформація по негайним діям в різних ситуаціях -->

# Затримання адвоката
- Зберігайте спокій та врівноваженість. Це знадобиться для прийняття зважених та ефективних рішень, попередить допущення емоційних помилок.
- Зафіксуйте точний час затримання: година та хвилини (ст. 209 Кримінального процесуального кодексу України). Це важливо для обчислення «часу свободи» – протягом 60 годин з моменту затримання вас мають звільнити або доставити до суду для розгляду клопотання про обрання запобіжного заходу (ч. 2 ст. 211 КПК).
3) Вимагайте від службових осіб чітко назвати себе, посаду та пред’явити службові посвідчення: за можливості зафіксуйте данні.
4)  Вимагайте у правоохоронних органів повідомити підстави затримання та інформацію про злочин, у вчиненні якого підозрюєтесь (ч. 4 ст. 208 КПК).

5) Заявіть про наявність у Вас статусу адвоката, пред’явіть відповідні документи.

6) За можливості – негласно вмикайте відеокамеру, диктофон, безперервно фіксуйте всі події. Одразу пересилайте збережені файли онлайн довіреній особі, адже електронні пристрої згодом будуть вилучені, а данні видалені. Затриманий вправі знімати і відкрито, а слідчий може заборонити застосовувати технічні засоби фіксації лише письмовою мотивованою постановою, проте не завжди варто демонструвати процес зйомки. Організуйте спостереження та фіксування подій іншими присутніми довіреними особами.

7) Заявіть клопотання про застосування самими правоохоронцями технічних засобів фіксування (відеофіксації перебігу всіх процесуальних дій – від затримання до доставлення до суду). Їх незастосування в такому випадку тягне за собою недійсність відповідної процесуальної дії (ч. ч. 1, 6 ст. 107 КПК). Але про намір використати технічні засоби фіксування затримання за ініціативою самого слідчого учасники процесуальної дії мають бути попереджені заздалегідь (ч. 2 ст. 107 КПК).

8) Вимагайте ввічливого спілкування та коректної поведінки, в свою чергу не допускайте образливого відношення до правоохоронців. В соцмережі та на youtube однаково неприязно виглядає відео  істерично агресивної поведінки як слідчого, так і адвоката.

9) Вимагайте у правоохоронних органів надати можливість самостійно зробити телефонні дзвінки рідним/друзям/адвокатам про затримання та адресу місця перебування, або в крайньому випадку – забезпечити таке повідомлення слідчим (ч. 4 ст. 208, ч. 1 ст. 213 КПК).

10) Вимагайте негайної участі захисника та конфіденційного з ним побачення (ч. 4 ст. 29, ст. 59, ч. 2 ст. 63 Конституції України, п. 3 ч. 3 ст. 42, ч. 4 ст. 208 КПК). Варто заздалегідь мати контакти колеги-адвоката, який буде готовий негайно прийти на допомогу в кримінальних справах. У разі відсутності власного захисника – вимагайте забезпечити адвоката із системи безоплатної вторинної правової допомоги (далі – БВПД) http://www.legalaid.gov.ua/ua/, єдиний номер: 0-800-213-103. Нагадайте про обов’язок уповноваженої особи негайно повідомляти центр БВПД в будь-якому випадку негайно з моменту затримання, а порушення права на захист тягне за собою визнання судом процесуальної дії незаконною (ч. 4 ст. 213 КПК).

11) Наполягайте на здійсненні дзвінка до регіональної ради адвокатів з метою повідомлення про факт затримання для виїзду її представників (п. 12 ч. 1 ст. 23 Закону України «Про адвокатуру та адвокатську діяльність»). Сприяння захисту та представництву інтересів адвоката за таких обставин – право та обов’язок органів адвокатського самоврядування. Зокрема, Радою адвокатів Київської області для оперативного реагування на подібні питання створений та успішно діє Комітет захисту професійних прав адвокатів та реалізації гарантій адвокатської діяльності www.radako.com.ua (тел. цілодобової гарячої лінії: 050-356-75-55). Заявіть про обов’язок службових осіб правоохоронного органу самостійно повідомляти раду адвокатів регіону негайно після затримання.

12) Нагадайте правоохоронцям, що безпідставне затримання адвоката та подальші неправомірні дії тягнуть за собою кримінальну відповідальність, зокрема за ст. ст. 371 «Завідомо незаконне затримання», 397 «Втручання в діяльність захисника чи представника особи», 398 «Погроза або насильство щодо захисника чи представника особи» Кримінального кодексу України.

13) Будьте активним: задавайте питання, спостерігайте за всім навколо, вимагайте роз’яснити свої права та надати папір з ручкою для складення скарги до прокурора-процесуального керівника або слідчого судді.

14) При особистому обшуку – висловіть неприпустимість проведення вилучення речей, пов’язаних зі здійсненням адвокатської діяльності (ст. 161 КПК, п. 2, 4 ч. 1  ст. 23 Закону), в т.ч.  мобільного телефону. У разі проведення особистого обшуку за відсутності двох понятих або особою протилежної статі – зафіксуйте це порушення у протоколі затримання (ст. 104, ч. 5 ст. 208, ч. 7 ст. 223, КПК).

15) Уважно прочтіть протокол затримання: зверніть увагу на заповнення всіх граф бланку, а також на час затримання та всю іншу інформацію, що має відображати дійсність. Внесіть до тексту протоколу письмові зауваження чи доповнення, в т.ч. про заявлені вимоги та скарги, детальний перелік вилучених речей та про неправомірні дії (погрози, побиття, відмову забезпечити адвоката, лікаря тощо). Вимагайте негайного вручення копії протоколу (ст. 104, ч. 5 ст. 208 КПК).

16) У разі поганого самопочуття – вимагайте забезпечення медичною допомогою, в т.ч. конкретного лікаря (ч. 4 ст. 208 КПК). У разі нанесення при затриманні, доставленні або перебуванні в правоохоронному органі будь-яких тілесних ушкоджень – вимагайте їх фіксацію медичним працівником.

 
